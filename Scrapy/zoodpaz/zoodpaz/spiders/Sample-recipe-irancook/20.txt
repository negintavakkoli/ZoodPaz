طرز تهیه سالاد الویه
قبل از هر چیز سیب زمینی ها و تخم مرغ ها را آب پز کنید.به این ترتیب که آنها را با چند لیوان آب داخل قابلمه بریزید. در قابلمه را ببندید و حدود 1 ساعت روی حرارت قرار دهید تا خوب پخته شوند. جهت اطمینان از پخته بودن سیب زمینی میتوانید چنگالی را داخل آن ها فرو کنید. سپس سیب زمینی ها و تخم مرغ ها را پوست بگیرید و با دنده ریز رنده کنید. اگر دوست دارید کمی تکه های سیب زمینی زیر دندان حس شوند، میتوانید به جای رنده آنها را با گوشتکوب بکوبید یا از رنده درشت تر استفاده کنید.
خیارشور را هم رنده کنید و همراه سیب زمینی و تخم مرغ داخل کاسه ای بریزید. ژامبون را نیز خرد کنید و سپس همراه مخلوط سبزیجات (نخودفرنگی، هویج و ذرت)کنسروی یا پخته به بقیه مواد سالاد اضافه کنید.
سس مایونز و ماست را در ظرف دیگری بریزید. نمک، فلفل و در صورت تمایل کمی آبلیمو و پودر سیر بزنید (اگر خیارشور شما ترش است بهتر است از آبلیمو صرف نظر کنید). خوب با هم مخلوط کنید.
سس را روی مواد بریزید و خوب هم بزنید.
الویه را بچشید و اگر لازم است به آن نمک و فلفل بیشتری بزنید. پس از مخلوط کردن مواد و آماده شدن سالاد الویه آن را در ظرف بریزید و تزیین کنید و حداقل به مدت 2 ساعت داخل یخچال قرار دهید تا سرد و آماده سرو شود. اگر قصد دارید این سالاد را به عنوان غذای تولد درست کنید میتوانید کیک الویه درست کنید که روش تهیه آن درست مثل طرز تهیه کیک مرغ است.

