طرز تهیه کیک یزدی
ابتدا تخم مرغ ها را از یخچال خارج کنید تا به دمای محیط برسند. سپس در ظرف مناسبی آن ها را شکسته، شکر و پودر هل را به آن اضافه کنید و با همزن بزنید. این عمل را تا حدی ادامه دهید که مخلوط کرم رنگ و کش دار شود.
سپس روغن مایع و ماست پر چرب را به مخلوط اضافه کنید. مجددا و برای مدت 1 دقیقه هم بزنید. گلاب را اضافه کرده و در حد مخلوط شدن هم بزنید.
در ظرف جداگانه ای آرد، بیکینگ پودر و نمک را مخلوط کنید. این مخلوط را 3 بار الک کنید. سپس آن را کم کم به مواد کیک اضافه کنید، تا آرد گوله نشود. اگر گوله شد می توانید کمی با دور کند همزن آن را مخلوط کنید تا یکدست شود. مواد کیک یزدی آماده می باشد.
قالب مخصوص کیک یزدی ، و یا قالب کاپ کیک معمولی را با استفاده از کره یا روغن خوب چرب کنید. و کمی آرد بپاشید. حالا با مواد کیک داخل هر قالب را پر کنید. دقت کنید که فقط 2/3 از فضای هر قالب با مواد پر شود. باقی فضا را باید برای پف کردن کیک خالی بگذارید. با استفاده از یک چاقو که آن را با روغن چرب کرده اید روی هر کیک را برشی سطحی بدهید. این روش کمک می کند تا روی کیک ها گنبدی شکل شود. حالا می توانید در صورت تمایل کمی کنجد یا مغز پسته و یا هر دو را روی سطح کیک ها بریزید.
قالب ها را درون سینی فر بچینید. و سینی را درون فر که آن را از قبل با حرارت 180 درجه سانتی گراد گرم کرده اید قرار دهید. بعد از گذشت 20 الی 30 دقیقه کیک یزدی ها آماده می باشند. اگر در نهایت رنگ کیک یزدی ها روشن شد، می توانید برای مدت 2 دقیقه در حالت گریل قرار دهید. تا سطح کیک ها طلایی و خوش رنگ شوند. کیک یزدی را می توانید همراه با نوشیدنی دلخواهتان نوش جان کرده و لذت ببرید.

