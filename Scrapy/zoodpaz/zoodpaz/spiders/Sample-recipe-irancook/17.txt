طرز تهیه حلیم گندم
گندم را پس از شستن به مدت 24 ساعت با آب ولرم در قابلمه ای نسبتا بزرگ با توجه به حجم گندم، خیس کنید.
آب گندم خیس خورده را عوض کنید و ظرف را روی شعله با حرارت زیاد قرار دهید. پس از جوش آمدن آب حرارت را کم کنید. مقداری روغن مایع داخل آن بریزید و اجازه دهید گندم تا جایی بپزد که له شود. (هر از گاه هم بزنید تا گندم نچسبد) برای جلوگیری از سر رفتن گندم یک قاشق چوبی بلند روی قابلمه قرار دهید. بعد از حدود چهار ساعت که گندم کاملا پخته و له شد آن را از صافی رد کنید تا اگر پوستی دارد جدا شود.
گوشت را با دو پیمانه آب، یک عدد پیاز چهار قاچ شده و مقداری دارچین بپزید. پس از پخت گوشت را ریش ریش کنید. آب گوشت باقیمانده را در ظرف گندم بریزید.
پس از اینکه گندم به خوبی پخت دو ساعت قبل از کامل شدن زمان پخت حلیم، گوشت را همراه نمک به گندم اضافه کنید و در قابلمه را با پارچه تمیزی بپوشانید و آن را دم بگذارید. در حین دم کشیدن حلیم را هر از گاه هم بزنید چرا که گوشت سریع ته نشین می شود و می سوزد.
هنگام سرو مقداری کره را ذوب کنید و روی حلیم بریزید و با شکر و دارچین حلیم را طعم دار کنید. البته بعضی ترجیح میدهند آن را با نمک سرو کنند.

