طرز تهیه بریانی (بریان) اصفهان
گوشت گوسفند ،دنبه، 1 عدد پیاز ، چند قاشق روغن مایع و 4 لیوان آب را داخل قابلمه ای بریزید و روی حرارت متوسط قرار دهید تا گوشت بپزد و نرم شود (پس از پخت مقداری آب گوشت ته قابلمه باقی بماند).
جگر سفید را خرد کنید و با 2 لیوان آب، 1 پیاز خرد شده، چند قاشق روغن، مقداری نمک و فلفل داخل قابلمه ای بریزید و با حرارت متوسط بپزید. پس از اینکه پخت و آب آن تمام شد کمی تفت دهید سپس چرخ کنید و کنار بگذارید.
مخلوط گوشت گوسفند و دنبه را نیز پس از پخت همراه با یکی دو قاشق از آب آن چرخ کنید. سپس با زعفران دم کرده، مقداری نعنای خشک، نمک و فلفل سیاه مخلوط و بار دیگر چرخ نمایید.
روش اصیل تهیه بریانی اصفهان این است که از قالب مخصوص بریان که شبیه به کفگیر است استفاده کنید. اما در صورتی که دسترسی به این قالب ها ندارید میتوانید از یک تابه کوچک استفاده کنید. آن را روی حرارت قرار دهید تا داغ شود سپس کمی از آب و روغن مانده از پخت گوشت را کف قالب بریزید. کمی دارچین، زعفران و فلفل هم کف قالب بپاشید. حال، یک کوفته بزرگ از مایه بریان (گوشت گوسفند و دنبه چرخ شده)  بردارید و آن را در قالب قرار دهید و با دست رویش را صاف کنید. سپس قالب را دوباره روی حرارت بگیرید. 
برای سرو از قبل بشقابی آماده کنید و یک تکه نان سنگک روی آن قرار دهید. مقداری آب گوشت روی نان بریزید تا چرب شود. بعد از چند دقیقه که زیر بریان شما سرخ شد، آن را روی نان سنگک برگردانید. جگر سفید چرخ شده را کنار آن بریزید . در صورت تمایل روی بریان را با گردو، خلال بادام یا پسته تزئین کنید. نان را روی غذا تا کنید تا گرم بماند. بریان اصفهان را معمولا همراه با دوغ، سبزی خوردن و پیاز سرو میکنند.
